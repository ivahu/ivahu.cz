---
title: Google Moje firma
description: Google Moje firma (anglicky Google My Business) je bezplatná služba od Googlu, ve které se spravují zápisy firem ve vyhledávání na Googlu a v Google mapách.
---

**Google Moje firma** (anglicky Google My Business) je bezplatná služba od Googlu, ve které se spravují zápisy firem ve vyhledávání na Googlu a v Google mapách.

Tato služba je vhodná pro podnikatele, kteří mají provozovnu, kterou navštěvují zákazníci. Službu mohou aktivovat provozovatelé kaváren, restaurací, salónů, kamenných obchodů, sportovišť, institucí (poliklinika, škola, pošta) atd. Službu mohou také využívat firmy, které sice nemají provozovnu, ale poskytují služby - např. instalatéři, malíři nebo taxislužby.

Další možností je hybridní model firem, kdy např. restaurace mohou mít na profilu uvedenou adresu a zároveň oblast, ve které jídlo rozváží.

## Výhody Google Moje firma

Zápis v Google Moje firma je další možností, jak **zviditelnit vaši firmu na internetu**. Výhodou této služby je, že je **zdarma**. Pro založení zápisu není nutné mít webovou stránku, proto je tato služba vhodná i pro malé nebo začínající podnikatele, jejichž podnikání je založeno na tom, že je navštěvují zákazníci fyzicky v provozovně.

I když se zákazníky setkáváte především v reálném životě, tak o tom, jestli navštíví vaši provozovnu se budou pravděpodobně rozhodovat na internetu. Uživatel bude **hledat v lokalitě, ve které se vyskytuje** dobrou restauraci, kadeřnictví nebo nejbližší pneuservis. Informace o službách a obchodech nevyhledávají jen ti, kteří žijí ve vaší lokalitě, ale také turisté z jiných měst nebo ze zahraničí. Návštěvníci vám mohou přidávat recenze a podle recenzí se mohou další potenciální zákazníci rozhodovat, jestli navštíví právě váš podnik.

Díky správně vyplněnému zápisu na Googlu podpoříte také **lokální SEO**. Vaše provozovna se bude zobrazovat uživatelům na předních pozicích ve vyhledávání na Googlu, když se budou vyskytovat v lokalitě jako jste vy. Váš zápis se nezobrazí pouze pokud zadají **přesný název firmy**, ale také pokud zadají **obecné klíčové slovo** např. _restaurace v okolí_, _kadeřnictví_ atd. Pokud nevyužíváte placenou reklamu a nejste na dobrých pozicích v organickém vyhledávání nebo nemáte webovou stránku, tak zápis na Google Moje firma je vhodnou alternativou, jak se dostat na dobré pozice ve vyhledávači.

### Ukázka výsledku vyhledávání - Google Moje firma
![Ukázka textového inzerátu na Googlu](/assets/blog/2021-01-17-google-moje-firma/google-my-business-pizzerie.png)

## Co by měl zápis obsahovat?

* Přesný název firmy - tak jak to máte na štítku ve fyzické provozovně
* Adresu nebo lokalitu, ve které působíte
* Telefonní číslo
* Odkaz na web nebo Facebook (pokud máte, ale není povinné)
* Otevírací dobu, která by měla být vždy aktuální. Nezapomínejte aktualizovat dobu ve státní svátky nebo ve výjimečných případech, např. COVID.
* Pečlivě vyplněný profil, vložená důležitá klíčová slova
* Odpovědi na komentáře návštěvníků - Uživatelé mohou psát recenze na vaši provozovnu a vy byste měli tyto recenze spravovat a reagovat na ně.
* Fotografie provozovny. Váš profil by měl obsahovat kvalitní fotografie provozovny. Doporučuje se přidat fotky provozovny zvenčí, aby ji uživatel poznal už z dálky a zároveň fotografie z interiéru. Můžete také přidat fotky vašich produktů.



## Jak založit Google Moje Firma

Profil založíte jednoduše na stránce o službě <a href="https://www.google.com/business/" rel="nofollow">Google Moje firma</a>. Nezapomeňte vložit správný název firmy. Vyplňte všechny důležité informace o firmě a zkontrolujte je.

![Ukázka textového inzerátu na Googlu](/assets/blog/2021-01-17-google-moje-firma/google-my-business-spravujte-svoji-firmu.png)

Abyste mohli spravovat váš zápis ve službě Google Moje firma, tak je nutné **ověřit vaši firmu**. Existuje několik způsobů, jak lze získat ověřovací kód. Ne všechny způsoby ověření jsou dostupné pro všechny firmy. Pro všechny je dostupné ověření poštou. Pokud se vám zobrazí i možnost jiného ověření než poštou, tak doporučuji zvolit jinou možnost, protože se stává, že poštovní zásilka je dlouho na cestě (týdny) nebo vůbec nedorazí.

### Možnosti získání ověřovacího kódu pro Google Moje firma:
* zaslání ověřovacího kódu poštou na adresu provozovny
* ověření po telefonu  - Obdržíte automatický telefonát s hlasovou zprávou, kde vám bude nadiktován ověřovací kód.
* ověření emailem - Ověřovací kód obdržíte na e-mail
* ověření skrz Google Search Console - Musíte být přihlášeni pod stejným e-mailem v Google Search Console a v Google Moje firma.

Pokud máte více než deset poboček, můžete ověřit pobočky hromadně, kdy budete muset do účtu nahrát tabulku se všemi provozovnami a potřebnými údaji. Ověření pak proběhne najednou pro všechny pobočky.

Po získání ověřovacího kódu zadáte kód do účtu Google Moje firma a váš zápis bude ověřen.

Může se stát, že vaše firma už má vytvořený zápis na Googlu. Někteří aktivní uživatelé zakládají profily pro své oblíbené podniky. Nemusíte se bát, když na profilu nejsou přesné informace. Vy jako majitel firmy si můžete profil nárokovat a údaje upravit.

Budete postupovat úplně stejně jen místo **přidat firmu na Googlu**, tak svoji firmu vyhledáte. Opět bude muset ověřit firmu pomocí ověřovacího kódu.



## Rozšíření o lokalitu

Pokud využíváte textovou reklamu v Google Ads a máte provozovnu, tak můžete Google Ads účet propojit s účtem Google Moje firma a díky tomu rozšíříte své textové inzeráty o adresy vašich poboček. Uživateli by se měla zpravidla zobrazit adresa nejbližší pobočky. Pokud uživatel vyhledá pobočku na mobilu, tak se mu zobrazí u inzerátu možnost **Navigovat na pobočku**. Inzerát díky rozšíření o lokalitu také bude zabírat větší plochu na stránce s výsledky vyhledávání a vy budete více vidět než vaše konkurence.

### Rozšíření o lokalitu na mobilu

![Ukázka textového inzerátu na Googlu](/assets/blog/2021-01-17-google-moje-firma/rozsireni-o-lokalitu.png)


Založení profilu na Google Moje firma je zdarma, takže jeho pečlivé vyplnění může být prvním krokem ke zviditelnění vaší firmy na internetu.


