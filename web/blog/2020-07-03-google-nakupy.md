---
title: Google Nákupy, PLA kampaně
description: Google nákupy (anglicky Google Shopping) představují produktové inzeráty ve vyhledávači Google. Inzeráty se skládají z fotografie produktu, jeho názvu, ceny a názvu e-shopu, v kterém může uživatel daný produkt koupit.
---

Google nákupy (anglicky Google Shopping) představují **produktové inzeráty ve vyhledávači Google**. Inzeráty se skládají z fotografie produktu, jeho názvu, ceny a názvu e-shopu, v kterém může uživatel daný produkt koupit. Google nákupy se zobrazují buď jako první formát reklamy pod vyhledávací lištou (příklad 1) nebo na pravé straně (příklad 2) vedle textových reklam a neplacených výsledků vyhledávání. Můžete se také setkat s tím, že někteří specialisté tento formát reklamy označují jako **PLA kampaně** (Google v minulosti nazýval tento formát reklamy jako Product Listing Ads).

### Příklad 1: Google nákupy pod vyhledávací lištou

Když na Googlu vyhledáte dotaz "televize samsung" jako první se zobrazí reklamní formát Google nákupy. Uživatel po zadání dotazu vidí nabídky různých e-shopů i s obrázkem produktu a cenou. Pod Google nákupy se pak zobrazují textové inzeráty a organické výsledky.

![Google nákupy pod vyhledávací lištou](/assets/blog/2020-07-03-google-nakupy/google-nakupy-pod-vyhledavaci-listou.png)

### Příklad 2: Google nákupy vpravo vedle textových inzerátů
V jiném případě se mohou Google nákupy zobrazit v pravé části stránky vedle textových inzerátů.


![Google nákupy vpravo vedle textových inzerátů](/assets/blog/2020-07-03-google-nakupy/google-nakupy-vpravo.png)

## Jak fungují Google nákupy?

Uživatel zadá dotaz do vyhledávací lišty. Google vyhodnotí, jestli produkty na daném e-shopu jsou relevantní vzhledem k zadanému dotazu. Pokud je produkt relevantní, tak Google zobrazí produkt z daného e-shopu. Jak často se budou inzeráty ve vyhledávači zobrazovat, ovlivníte cenou za klik a denním rozpočtem.

U tohoto formátu reklamy **nemůžete nastavit konkrétní klíčová slova**, na která se budou Google nákupy zobrazovat, ale několika aktivitami tomu můžete pomoct. V Google Ads jsou dostupné **vyhledávací dotazy**, díky kterým uživatelé proklikli vaši reklamu v Google nákupech. V kampaních můžete odfiltrovat dotazy, na které si nepřejete, aby se vaše reklama na e-shopu zobrazovala. Dotazy, na které se nechcete zobrazovat, se přidávají do tzv. **vylučujících slov**. Do vylučujících slov se často vkládají obecná klíčová slova – např. když prodáváme prémiové produkty, tak se pravděpodobně nebudeme chtít zobrazovat na slovo "levné".

Pokud chcete, aby se vaše produkty zobrazovaly na konkrétní klíčová slova, můžete to podpořit tím, že do elementu `<title>` u každého produktu ve feedu přidáte dané klíčové slovo. Bude to tak další signál pro Google, aby na daný dotaz zobrazil právě váš inzerát.

## Proč investovat do Google nákupů?
* Uživatel už po zadání dotazu do vyhledávače vidí, jak produkt vypadá a kolik bude stát.
* Nakupující často vybírají podle obrázků – zákazníkovu pozornost upoutají fotografie, které jsou kvalitní a odlišné od konkurence
* Tento formát reklamy patří mezi nejefektivnější, e-shopy mívají značnou část tržeb z placené reklamy právě díky tomuto formátu reklamy.

## Co potřebuji ke spuštění kampaně?
* Být e-shop
* Kvalitní fotografie produktů
* Feed s produkty podle specifikace od Googlu
* Nahraný feed do Google Merchant Center (systém pro správu feedů pro Google Nákupy)
* Propojené Google Merchant Center s Google Ads
