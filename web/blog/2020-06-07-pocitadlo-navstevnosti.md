---
title: Google Analytics - počítadlo návštěvnosti
description: Dříve se na webech používalo počítadlo návštěv. Nyní většina webů používá na měření návštěvnosti nástroj Google Analytics.
---

Dříve se na webech používalo **počítadlo návštěv**, kdy na webu mohl uživatel vidět obrázek, který ukazoval počet uživatelů k danému dni a celkový počet uživatelů, kteří web navštívili.

Dnes bude řeč o něčem trochu jiném a to o **počítadle návštěvnosti** neboli analytickém nástroji **Google Analytics** (často zkracováném marketéry jako GA), který měří počet návštěv na konkrétní webové stránce. Data z nástroje nejsou dostupná všem uživatelům na internetu, ale pouze těm, kteří mají přístup do účtu Google Analytics pro danou webovou stránku.

Google Analytics zaznamenávají nejen počet návštěv v průběhu dne na webu, ale také kolik stránek uživatel navštíví za jednu návštěvu, a jak dlouho zůstane na stránce. Díky tomuto nástroji můžete zjistit více o návštěvnících webu (jejich věk, pohlaví, z jakého jsou města, z jakého zařízení navštěvují webovou stránku) a jaké stránky na webu uživatelé nejčastěji navštěvují.
Google Analytics měří i složitější věci jako je počet objednávek a jejich hodnotu nebo otevření formuláře a jeho odeslání. Z dat se také můžete dozvědět, odkud přišli uživatelé na váš web. Jestli přišli z vyhledávání na Googlu nebo proklikli reklamu na Facebooku. V GA můžete analyzovat další akce uživatele na webu. Např. jaký konkrétní produkt si uživatel během dané návštěvy koupil na e-shopu.


## Jak získáte počítadlo pro svůj web?

Nejdříve si musíte založit účet v Google Analytics. Potom je nutné vložit speciální kód, který najdete v Google Analytics do webu (buď vloží přímo do kódu programátor nebo marketingový specialista do Google Tag Manageru, případně zkopírujete do administrace webu).

Google Analytics je nástroj zdarma, který by neměl chybět na žádném webu. Kromě vložení kódu Google Analytics je důležité nástroj správně nastavit, aby měřil ty cíle, které potřebujete.
Dobře nastavené Google Analytics vám pomohou správně vyhodnocovat vaše aktivity na internetu a vy budete mít přehled, do jakých aktivit dává smysl investovat.
